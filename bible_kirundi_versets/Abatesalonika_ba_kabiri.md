# Abatesalonika ba kabiri
*47 inyandiko*
*Itariki: 2025-06-04 09:46:31*

**1.** Jewe Pawulo na Silivano na Timoteyo , turabandikiye mwebwe shengero ry’Abatesalonika ryunze ubumwe n’Imana ari yo Data hamwe n’Umukama Yezu Kristu.

**2.** Ubuntu buhebuje n’amahoro biva ku Mana ari yo Data no ku Mukama Yezu Kristu bibane namwe.

**3.** Ntitworeka kwama dushimira Imana ku biberekeye bavukanyi. Ivyo birabereye kubera ko ukwizera kwanyu kuriko kurakura cane, n’urukundo mwese mufitaniye rukaba ruriko rurongerekana .

**4.** Ni co gituma tubishimira mu mashengero y’Imana, kubera ukwihangana kwanyu n’ukwizera kwanyu mu ruhamo rwose murimwo no mu ngorane ziriko zirabashikira .

**5.** Ico ni ikimenyamenya c’urubanza rugororotse rw’Imana ruzotuma mubonwa ko mubereye Ubwami bw’Imana, ari na bwo vy’ukuri muriko murababarizwa .

**6.** Kuko Imana ibona ko bigororotse kwishura amakuba abayabateza .

**7.** Mugabo mwebwe abatezwa amakuba, izotuma muruhurirwa hamwe natwe, Umukama Yezu niyahishurwa avuye mw’ijuru ari kumwe n’abamarayika biwe b’ububasha

**8.** mu mbeya z’umuriro, aje kwihora abatazi Imana n’abatagamburukira inkuru nziza yerekeye Umukama wacu Yezu .

**9.** Igihano abo bazoronka ni urubanza rw’ugutikizwa ibihe bidahera bakava imbere y’Umukama n’imbere y’ubuninahazwa bw’inkomezi ziwe,

**10.** igihe azoba aje kugira ngo aninahazwe ku bijanye n’aberanda biwe no kugira ngo kuri uwo musi abizeye bose bamutangarire, kubera ko mwizeye intahe twashinze.

**11.** Ni co gituma twama tubasengera ngo Imana yacu ibone ko mubereye iteka yabahamagariye , yongere ikoreshe ububasha bwayo mu gushitsa neza ivyiza vyose biyihimbara n’igikorwa cose mukora mubitumwe n’ukwizera.

**12.** Ivyo ni ukugira ngo izina ry’Umukama wacu Yezu rininahazwe biciye kuri mwebwe, namwe mwunge ubumwe na we, bivuye ku buntu buhebuje bw’Imana yacu n’ubw’Umukama Yezu Kristu.

**2.** Ariko ku bijanye n’igihe c’ukugaruka kw’Umukama wacu Yezu Kristu be n’ugukoranirizwa hamwe ngo tube kumwe na we , turabasavye bavukanyi

**2.** ngo ivyiyumviro vyanyu ntibihungabane ningoga canke ngo muhagarike umutima kubera amajambo ahumetswe canke ubutumwa bwo ku munwa canke ikete risa n’irivuye iwacu, bivuga ko umusi wa Yehova umaze gushika.

**3.** Ntihagire uwubazimiza mu buryo na bumwe, kuko uwo musi utazoza hatabanje kuba kwa guheba Imana na wa mugarariji agahishurwa, wa mwana wo kuranduka .

**4.** Ni umwansi kandi yishira hejuru y’icitwa imana cose canke ikintu gisengwa, ku buryo yicara mu rusengero rw’Imana, akiyerekana ku mugaragaro ko ari imana.

**5.** Ntimwibuka yuko ivyo bintu nahora ndabibabwira nkiri kumwe namwe?

**6.** Kandi ubu murazi uwubera intambamyi uwo mugarariji kugira ngo azohishurwe mu gihe ciwe.

**7.** Ego ni ko, ububasha bw’amayobera bw’uwo mugarariji buramaze gutangura gukora , mugabo ni gushika uwumubereye intambamyi muri iki gihe avuyeho.

**8.** Nya mugarariji azoheza ahishurwe vy’ukuri, Umukama Yezu akaba azomukuzaho impwemu iva mu kanwa kiwe , amuhindure ubusa igihe azokwerekana ko yagarutse .

**9.** Mugabo uwo mugarariji ariho kubera ububasha bwa Shetani , kandi akora ubwoko bwose bw’ibikorwa vy’ububasha n’ibimenyetso vy’ububeshi be n’ibitangaza vy’ububeshi ,

**10.** agakoresha n’ibintu vyose bitagororotse ngo ahende abariko baja mu mahonero. Iyo ni yo mpembo yabo kubera ko banse gukunda ukuri ngo bakizwe.

**11.** Ni co gituma Imana ireka bakazimizwa n’ibinyoma kugira bemere amajambo y’ububeshi

**12.** maze bose bacirwe urubanza kubera batemeye ukuri, mugabo bagahimbarirwa ibitagororotse.

**13.** Ariko ntitworeka kwama dushimira Imana ku biberekeye, yemwe bavukanyi bakundwa na Yehova , kuko Imana yabarobanuye guhera mu ntango kugira muronke ubukiriro. Ivyo yabigize mu kubeza biciye ku mpwemu yayo no kubera mwizera ukuri.

**14.** Ivyo ni vyo yabahamagariye biciye ku nkuru nziza tumenyesha, kugira ngo muronke ubuninahazwa bw’Umukama wacu Yezu Kristu .

**15.** Nuko rero bavukanyi, muhagarare mushikamye kandi mugumye ivyo mwigishijwe biciye ku butumwa bwo ku munwa canke kw’ikete ryacu.

**16.** Vyongeye, Umukama wacu Yezu Kristu ubwiwe be n’Imana ari yo Data wa twese, yadukunze ikaduha uruhoza rw’ibihe bidahera n’icizigiro ciza biciye ku buntu buhebuje ,

**17.** bahoze imitima yanyu bongere batume mushikama ngo mugume mukora ivyiza, mu mvugo no mu ngiro.

**2.** Mudusengere kandi kugira ngo dukizwe abantu bakora ikibi kandi b’ababisha , kuko ukwizera atari ikintu gifiswe na bose .

**3.** Ubwa nyuma bavukanyi, mubandanye kudusengera ngo ijambo rya Yehova rigume rikwiragira ningoga ryongera ryubahwa, nk’uko mubigira aho iwanyu.

**3.** Mugabo Umukama ni umwizigirwa, kandi azobakomeza yongere abarinde wa mubisha.

**4.** Vyongeye, turizigiye Umukama ku biberekeye yuko muriko murakora ivyo tubabwira kandi ko muzobandanya kubikora.

**5.** Umukama abandanye kuyobora neza imitima yanyu kugira ngo mukunde Imana mwongere mwihangane ku bwa Kristu.

**6.** Turabasavye rero bavukanyi, mw’izina ry’Umukama wacu Yezu Kristu, ngo mwitandukanye n’umuvukanyi wese yigenza mu buryo butabereye , ntiyisunge ivyo twabigishije .

**7.** Mwebwe ubwanyu murazi ivyo mukwiye gukora ngo mutwigane , kuko tutigenjeje mu buryo butabereye igihe twari iwanyu.

**8.** Eka kandi nta n’umwe twaririye ibifungurwa ku buntu . Ahubwo riho, twarakora cane tukabira akuya ijoro n’umurango, kugira ngo ntihagire n’umwe muri mwebwe turemera tumusaba vyinshi .

**9.** Si uko tutabifitiye ububasha , ahubwo kwari ukugira ngo tubabere akarorero mwokwigana .

**10.** N’igihe twari kumwe namwe twahora tubategeka duti: «Uwudashaka gukora, no kurya ntarye .»

**11.** Kuko twumvise ko hari bamwe muri mwebwe bigenza mu buryo butabereye , ntibakore namba, mugabo bakita mu bitabaraba .

**12.** Mwene abo bantu turabategetse kandi turabahimirije mw’izina ry’Umukama Yezu Kristu ngo bakore batekereje kandi barye ivyo bakoreye .

**13.** Nayo mwebwe bavukanyi, ntimuhebe gukora ivyiza.

**14.** Mugabo nimba hari uwudakurikiza ivyo tubabwiye muri iri kete, mumubeko maso kandi mureke kwifatanya na we kugira ngo amaramare.

**15.** Yamara ntimumufate nk’umwansi, ahubwo mubandanye kumukebura nk’umuvukanyi.

**16.** Wa Mukama w’amahoro rero, we ubwiwe yame abaha amahoro mu buryo bwose . Umukama abane namwe mwese.

**17.** Ng’iyi indamutso yanje jewe Pawulo nanditse n’ukuboko kwanje , kikaba ari ikimenyetso kiranga amakete yanje yose. Ukwo ni ko nandika.

**18.** Ubuntu buhebuje bw’Umukama wacu Yezu Kristu bubane namwe mwese.

