# Petero wa kabiri
*61 inyandiko*
*Itariki: 2025-06-04 09:53:07*

**1.** Jewe Simoni Petero, umushumba wa Yezu Kristu nkaba n’intumwa yiwe, ndabandikiye mwebwe abaronse ukwizera kw’agaciro nk’ukwo twaronse biciye ku bugororotsi bw’Imana yacu n’ubw’Umukiza wacu Yezu Kristu.

**2.** Imana irushirize kubagirira ubuntu buhebuje no kubaha amahoro biciye ku kumenya neza Imana na Yezu Umukama wacu.

**3.** Kuko ububasha bw’Imana bwaduhaye ibintu vyose bidufasha kubaho no kuyihebera, ivyo tukaba tubikesha ukumenya neza iyo Mana yaduhamagaye biciye ku buninahazwa bwayo n’ukumera neza kwayo.

**4.** Biciye kuri ivyo bintu, yaraduhaye ya mihango y’agaciro kandi ihambaye cane , kugira ngo biciye kuri iyo mihango mugire akameremere nk’ak’Imana . Yayiduhaye kubera ko twahevye ingeso mbi zo muri iyi si ziterwa n’ivyipfuzo bibi .

**5.** Ku bw’iyo mvo rero, nimukore uko mushoboye kwose kugira ngo ukwizera kwanyu mukwongereko ingeso nziza , ingeso nziza muzongereko ubumenyi ,

**6.** ubumenyi mubwongereko ukwigumya, ukwigumya mukwongereko ukwihangana, ukwihangana mukwongereko ukwihebera Imana ,

**7.** ukwihebera Imana mukwongereko ukwiyumvamwo abavukanyi, ukwiyumvamwo abavukanyi mukwongereko urukundo .

**8.** Kuko nimba ivyo bintu mubifise kandi bikaba bigwiriye muri mwebwe, bizobabuza kuba abantu badakora canke ata co bama mu bijanye no gukoresha ubumenyi butagira amakosa bwerekeye Umukama wacu Yezu Kristu.

**9.** Iyo umuntu adafise ivyo bintu, aba ari impumyi, akaba ahumiriza ngo ntabone umuco , kandi aba yibagiye ko yahumanuwe ibicumuro vyiwe vya kera.

**10.** Ku bw’ivyo rero bavukanyi, murushirize gukora uko mushoboye kwose ngo mugume muri abizigirwa kugira ntimuve mu bahamagawe kandi batowe n’Imana, kuko nimwaguma mukora ivyo bintu mutazogenda muguye .

**11.** Aho ni ho muzohabwa umuhezagiro wo kwinjira mu Bwami budahera bw’Umukama wacu akaba n’Umukiza Yezu Kristu .

**12.** Ni co gituma nama niteguriye kubibutsa ivyo bintu, naho mubizi mukaba kandi mushinze imizi rwose mu kuri kuri muri mwebwe.

**13.** Mugabo mbona ko bibereye ko ndabakabura mu kubibutsa magingo nkiri muri iri hema ,

**14.** kubera nzi yuko vuba ihema ryanje rigiye kuvaho, nk’uko n’Umukama wacu Yezu Kristu yabintomoreye .

**15.** Nzokwama nkora uko nshoboye kwose kugira ngo ninamara kugenda, muze mushobore kwiyibutsa ivyo bintu.

**16.** Igihe twabamenyesha ububasha bw’Umukama wacu Yezu Kristu n’igihe c’ukugaruka kwiwe, ntitwisunze inkuru z’ikinyoma zaremaremwe ku buhinga, kuko twiboneye ugukayangana kwiwe .

**17.** Imana ari yo Data yaramuhaye iteka n’ubuninahazwa, igihe Imana yo soko ry’ubuninahazwa bw’agatangaza yamubwira aya majambo ngo: «Uyu ni Umwana wanje nkunda cane, uwo jewe nashimye .»

**18.** Emwe, ayo majambo twarayumvise ava mw’ijuru igihe twari kumwe na we kuri wa musozi mweranda.

**19.** Ni co gituma turushiriza kwemera amajambo y’abahanuzi. Muriko mugira neza kwitwararika ayo majambo ameze nk’itara rikayanganira ahantu h’umwiza, ni ukuvuga mu mitima yanyu. Mubandanye kubigira gushika umusi utamanzuye n’inyenyeri y’umutwenzi iserutse.

**20.** Ica mbere coco, murazi yuko ata buhanuzi bwo mu Vyanditswe buva ku vyiyumviro vy’umuntu ku giti ciwe.

**21.** Kuko ata buhanuzi bwigeze buvugwa bivuye ku vyo umuntu agomba , ahubwo abantu bavuga ivyava ku Mana barongowe n’impwemu nyeranda .

**2.** Ariko rero harabayeho n’abahanuzi b’ikinyoma mw’ihanga ry’Imana, nk’uko no muri mwebwe hazobaho abigisha b’ikinyoma . Bazorema mu mpisho utugwi dusambura ukwizera, bihakane na shebuja yabaguze , bikwegere gutikizwa ningoga.

**2.** Vyongeye, benshi bazokwigana inyifato yabo iteye isoni kandi y’akagagazo , kandi inzira y’ukuri izotukwa kubera bo .

**3.** N’ikindi kandi, bazokoresha amajambo y’uruhendo, babarye imitsi babigiranye umwina. Mugabo urubanza baciriwe kuva kera ntiruriko rurikwega, n’ugutikizwa kwabo ntigusinziriye .

**4.** Vy’ukuri Imana ntiyaretse guhana ba bamarayika bacumuye . Ahubwo yabatereye muri Tarutaro , ibashira mu minyororo y’umwiza w’umuzitanya ngo bagumeyo gushika igihe c’ugushitswako urubanza .

**5.** Ntiyaretse no guhana isi ya kera , mugabo yarazigamye Nowa, umwe yamamaza ubugororotsi , imuzigamira hamwe n’abandi indwi igihe yazana umwuzure kw’isi y’abantu batubaha Imana .

**6.** Kandi igihe Imana yatikiza ca gisagara ca Sodomu n’ica Gomora ikabihindura iminyota, yarabiciriye urubanza , iba ihaye abantu batayubaha akarorero k’ibizoza .

**7.** Yararokoye na wa mugororotsi Loti yatuntuzwa cane n’inyifato iteye isoni kandi y’akagagazo y’abagarariji.

**8.** Uko bukeye uko bwije, uwo muntu w’umugororotsi yamana akababaro mu mutima wiwe ugororotse, kubera ibikorwa vy’ubugarariji yabona kandi yumva igihe yabana na bo.

**9.** Yehova arazi rero kurokora mu kigeragezo abantu bamwihebera , mugabo abatagororotse akababika ngo bazotikizwe ku musi w’urubanza ,

**10.** na canecane abarondera guhumanya imibiri y’abandi , bagakengera n’ubukuru .

**11.** Ariko abamarayika bobo, naho babarusha inkomezi n’ububasha, ntibabagiriza bakoresheje amajambo y’ibitutsi, kubera ko bubaha Yehova .

**12.** Mugabo abo bantu bavuga nabi ivyo batazi, bakaba bameze nk’ibikoko bitagira ubwenge bigenza itima vyavukiye gufatwa no kwicwa . Bazoshikirwa n’agatikizo bakwegewe n’ingendo yabo ijana ku gatikizo,

**13.** baronke impembo yo kumererwa nabi kubera ubukozi bw’ikibi bwabo.

**14.** Amaso yabo yuzuye ukurenga ibigo kandi ntashobora kuvavanura n’igicumuro. Bararyosharyosha abadashikamye . Bafise umutima wamenyerejwe kugira umwina. Ni abana bavumwe.

**15.** Barataye inzira igororotse, barazimira. Bakurikiye inzira ya Balamu mwene Beyori, umwe yakunze impembo y’ubukozi bw’ikibi ,

**16.** mugabo agakosorwa kubera yarenze ku bigororotse . Igitungwa c’igitwazi kitavuga caravuze n’ijwi ry’umuntu, kirabuza nya muhanuzi gukora ivy’ubusazi .

**17.** Abo ni amasoko atagira amazi, bakaba n’ibipfungu bitwarwa n’igihuhusi gikaze. Babikiwe umwiza w’umuzitanya kuruta iyindi yose .

**18.** Bavuga amajambo yo kwihambaza ata co amaze. Barafatira ku vyipfuzo vy’umubiri , bagakora n’ibintu vyerekana inyifato iteye isoni kandi y’akagagazo , kugira baryosharyoshe abakiva mu vyara vy’abantu babayeho mu buryo butabereye .

**19.** Naho babasezeranira umwidegemvyo, bo ubwabo ni abaja b’ukubora . Nakare umuntu aba umuja w’uwumurushije ububasha .

**20.** Mu vy’ukuri, nimba bamaze kuva mu buhumane bw’isi kubera bamenye neza Umukama Yezu Kristu akaba n’Umukiza wacu, hanyuma bagasubira kwisuka muri ivyo bintu nyene kandi bikabarusha inguvu, iherezo ryabo riba ribaye ribi gusumba uko ivyabo vyari mu ntango .

**21.** Vyari kubabera vyiza kutamenya neza inzira y’ubugororotsi, hako bayimenya hanyuma bagaha umugongo amabwirizwa meranda bahawe .

**22.** Ivyababayeko ni bimwe bivugwa muri wa mugani w’ukuri uvuga ngo: «Imbwa igarutse kurya ivyo yadashwe, n’ingurube yuhagiwe igarutse kwivurunga mu rwondo .»

**2.** Ndabigize kugira mwibuke amajambo yavuzwe kera n’abahanuzi beranda, na ya mabwirizwa y’Umukama wacu akaba n’Umukiza yashikirijwe biciye ku ntumwa zanyu.

**3.** Bakundwa, iri rero ni ikete rigira kabiri ndabandikiye. Cokimwe no mw’ikete ryanje rya mbere, ndiko ndakabura ubushobozi bwanyu bwo kwiyumvira neza mu kubibutsa .

**3.** Ubwa mbere, mumenye yuko mu misi ya nyuma hazoza abacokoranyi bacokorana, bagenda bisunga ivyipfuzo vyabo bwite ,

**4.** bavuga ngo: «Yasezeranye ngo azogaruka, none ari hehe ? Erega, kuva umusi ba sogokuruza bacu basinzira mu rupfu, ibintu vyose biguma kwa kundi nyene vyari kuva mu ntango y’irema .»

**5.** Bariyobagiza n’ibigirankana yuko kera hariho ijuru n’isi yumutse ihagaze hejuru y’amazi no hagati mu mazi, biciye kw’ijambo ry’Imana .

**6.** Bariyobagiza kandi yuko biciye kuri ivyo bintu, isi y’ico gihe yatikijwe igihe yarengerwa n’amazi y’umwuzure .

**7.** Mugabo biciye kuri iryo jambo nyene, ijuru n’isi vy’ubu bibikiwe umuriro, kandi birindirijwe umusi w’urubanza n’ugutikizwa kw’abantu batubaha Imana .

**8.** Ariko bakundwa, ntimuyoberwe yuko kuri Yehova umusi umwe ari nk’imyaka 1.000, n’imyaka 1.000 nk’umusi umwe .

**9.** Yehova ntatevye gushitsa ivyo yasezeranye nk’uko bamwe bavyiyumvira, ahubwo yihanganiye mwebwe kuko adashaka yuko hagira n’umwe ahona, ahubwo ashaka ko bose baronka akaryo ko kwigaya .

**10.** Yamara umusi wa Yehova uzoza nk’igisuma . Kuri uwo musi ijuru rizovaho mu kwasana gukomeye , ibintu vy’ishimikiro bishonge kubera ugushuha gukaze, n’isi n’ibikorwa biri muri yo bishirwe ahabona .

**11.** Ko ivyo bintu vyose bibwirizwa gushonga gutyo, nimwiyumvire uko mukwiye kumera. Mukwiye kuba abantu b’ingeso nyeranda kandi bakora ibikorwa vyerekana ko bihebera Imana,

**12.** murindiriye kandi mwamiza mu bwenge ukuza kw’umusi wa Yehova . Uwo musi uzotuma ijuru ritikizwa n’umuriro, n’ibintu vy’ishimikiro biyage kubera ugushuha gukaze.

**13.** Mugabo nk’uko yabisezeranye, turindiriye ijuru rishasha n’isi nshasha , kandi aho ni ho hazoba ubugororotsi .

**14.** Ku bw’ivyo bakundwa, ko murindiriye ivyo bintu, mukore uko mushoboye kwose ngo impera n’imperuka aze abasange mutagira agatosi, mutagira akanenge, kandi muri mu mahoro .

**15.** Vyongeye, nimubone ko ukwihangana kw’Umukama wacu ari ubukiriro, nk’uko n’umuvukanyi wacu dukunda cane Pawulo yabibandikiye yisunze ubukerebutsi yahawe .

**16.** Ivyo bintu arabivuga mu makete yiwe yose. Ariko ayo makete arimwo ibintu bimwebimwe bigoye gutegera. Abantu ata co bazi kandi badashikamye barabigoramika nk’uko bagoramika n’ibindi vyanditswe, bakikwegera agatikizo.

**17.** Mwebwe rero bakundwa, ko ivyo musanzwe mubizi, mwiyubare ntimutwarwe ngo muja⁠ne na bo mu buzimire bw’abantu b’abagarariji, bigatuma mutaba mugishikamye .

**18.** Ahubwo mwigenze mu buryo butuma murushiriza kugirirwa ubuntu buhebuje no kuronka ubumenyi bwerekeye Umukama wacu akaba n’Umukiza Yezu Kristu. Naninahazwe ubu no gushika ibihe bidahera. Amen.

