# Filemoni
*25 inyandiko*
*Itariki: 2025-06-04 09:48:47*

**1.** Jewe Pawulo imbohe ku bwa Kristu Yezu, n’umuvukanyi wacu Timoteyo , turakwandikiye wewe Filemoni umukozi mugenzi wacu dukunda cane,

**2.** na mushiki wacu Afiya, na Arikipo umusoda mugenzi wacu, n’ishengero risengera mu nzu yawe .

**3.** Ubuntu buhebuje n’amahoro biva ku Mana Data wa twese no ku Mukama Yezu Kristu bibane namwe.

**4.** Nama nkengurukira Imana yanje iyo ndakuvuze mu masengesho

**5.** kuko nguma numva ko wizera Umukama Yezu kandi ko umukunda, ugakunda n’aberanda bose.

**6.** Nsenga nsaba ngo ukwizera usangiye n’abandi gutume utahura ivyiza vyose dufise biciye kuri Kristu.

**7.** Naragize umunezero mwinshi nongera ndahozwa cane aho numviye ivyerekeye urukundo rwawe, kubera ko imitima y’aberanda yaruhuriwe biciye kuri wewe, muvukanyi.

**8.** Ku bw’ivyo, naho mu bijanye na Kristu mfise umwidegemvyo mwinshi wo kugutegeka gukora ikibereye,

**9.** nshimye kukwinginga nishimikije urukundo, narirya jewe Pawulo ndi umutama, nkaba kandi mpfunzwe kubera Kristu Yezu.

**10.** Ndiko ndakwinginga ku vyerekeye umwana wanje Onezime . Namuvyaye mu kwizera mpfunzwe .

**11.** Kera nta co yari akumariye, ariko ubu twe nawe aradufitiye akamaro.

**12.** Ndamurungitse agaruke iwawe, emwe uwo nyene, we bura bwanje.

**13.** Nari gushima kumugumana kugira ankorere mu kibanza cawe, magingo ngipfunzwe kubera inkuru nziza .

**14.** Mugabo sinshaka gukora ikintu na kimwe utabinyemereye, kugira ngo iciza uzokora ntuze ugikore ku gahato, ahubwo ugikore bikwiviriyeko .

**15.** Wosanga mu vy’ukuri icatumye atoroka akanya gato ari ukugira ngo usubire kumuronka ibihe vyose,

**16.** atakiri umushumba ahubwo aruta umushumba, ari umuvukanyi akundwa cane . Naho ndamukunda cane, weho uzorushiriza kuko azoba ari umushumba wawe ariko kandi akaba umuvukanyi wawe mu Mukama.

**17.** Nimba rero ubona ko ndi umugenzi wawe , ndagusavye umwakirane umutima mwiza nk’uko wonyakira.

**18.** Vyongeye, nimba hari ikibi yagukoreye canke hakaba hari ico aguheraniye, uze ubimparureko.

**19.** Jewe Pawulo ndavyanditse n’ukuboko kwanje: nzobiriha . . . aho siniriwe ndakwibutsa yuko ubuzima bwawe ari jewe ubukesha.

**20.** Ndagusavye rero muvukanyi, umfashe ico kintu kubera ko twunze ubumwe n’Umukama. Nuruhurire umutima wanje muri Kristu.

**21.** Ndizigiye yuko uzokora ivyo ndagusavye. Ni co gituma ndakwandikiye, nzi yuko uzokora n’ibiruta ivyo mvuze.

**22.** Mugabo uretse ivyo, untegurire indaro kuko nizigiye yuko biciye ku masengesho yanyu nzorekurwa mugasubira kumbona .

**23.** Epafura imbohe mugenzanje kubera Kristu Yezu arakuramutsa,

**24.** na Mariko, Arisitariko , Dema , na Luka , abo dukorana.

**25.** Ubuntu buhebuje bw’Umukama Yezu Kristu bubane namwe kubera umutima mwerekana.

