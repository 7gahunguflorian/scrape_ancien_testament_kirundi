# Yohani wa gatatu
*14 inyandiko*
*Itariki: 2025-06-04 10:26:03*

**1.** Jewe umukurambere , ndakwandikiye wewe Gayo umuvukanyi wanje nkunda cane.

**2.** Muvukanyi nkunda, nsenga nsaba ko wororanirwa muri vyose kandi ukagira amagara meza, nk’uko nyene bimeze ubu.

**3.** Naranezerewe cane igihe abavukanyi baza bagashinga intahe yuko ugumije ukuri be n’uko ubandanya kukugenderamwo .

**4.** Nta kindi contera umunezero kuruta kwumva yuko abana banje babandanya kugendera mu kuri .

**5.** Muvukanyi nkunda, ivyo ukorera abavukanyi naho woba utabazi, birerekana ko uri umwizigirwa .

**6.** Barashinze intahe imbere y’ishengero ko ukundana. Ndakwinginze rero ubarungike mu buryo bushimwa n’Imana .

**7.** Kuko izina ryayo ari ryo ryatumye bafata ingendo, bakagenda ata co biteze guhabwa n’abanyamahanga.

**8.** Tubwirizwa rero kwakira neza abantu mwene abo , kugira dufashanye guteza imbere ukuri .

**9.** Hari ikintu nandikiye ishengero, ariko Diyotirefe, umwe akunda kwishira imbere muri bo , nta kintu na kimwe yubaha mu vyo tuvuga .

**10.** Ni co gituma ninaza, nzoshira ahabona ivyo akora mu kutuvuga nabi . Si ivyo gusa, aranka no kwakirana icubahiro abavukanyi , ahubwo n’abashaka kubakira arababuza, akabirukana mw’ishengero.

**11.** Muvukanyi nkunda, ntiwigane ikibi, ahubwo niwigane iciza . Uwukora iciza aba akomoka ku Mana . Uwukora ikibi ntaba yarabonye Imana .

**12.** Abavukanyi bose baravuga neza Demetiriyo kandi n’ukuri kuramushingira intahe. Na twebwe nyene turamushingira intahe, kandi urazi ko intahe tumushingira ari iy’ukuri.

**13.** Nari mfise ibintu vyinshi nokwandikira, ariko sinipfuza kubandanya kubikwandikira nkoresheje ikaramu n’irangi.

**14.** Nizigiye kukubona vuba, tukavugana amaso mu yandi.

