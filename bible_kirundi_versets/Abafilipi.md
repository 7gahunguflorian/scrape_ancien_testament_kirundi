# Abafilipi
*104 inyandiko*
*Itariki: 2025-06-04 09:44:37*

**1.** Jewe Pawulo na Timoteyo, abashumba ba Kristu Yezu, turabandikiye mwebwe aberanda bose bunze ubumwe na Kristu Yezu muri Filipi , hamwe n’abahagarikizi be n’abakozi b’ishengero .

**2.** Ubuntu buhebuje n’amahoro biva ku Mana Data wa twese no ku Mukama Yezu Kristu bibane namwe.

**3.** Nama nshimira Imana yanje iyo ndabibutse

**4.** igihe cose ntakambira Imana ku bwanyu mwese. Nama ntakambira Imana nezerewe

**5.** kubera umuganda mwaterereye mu gushigikira inkuru nziza, kuva ku musi wa mbere mwayakira gushika n’ubu.

**6.** Ndazi neza ntakeka yuko uwatanguye igikorwa ciza muri mwebwe azogisozera gushika ku musi wa Kristu Yezu .

**7.** Birabereye rwose ko ndabiyumvirako ivyo mwese, kuko ndabafise ku mutima mwebwe dusangiye ubuntu buhebuje, haba mu munyororo ndimwo canke mu kuburanira inkuru nziza no gutuma yemerwa n’amategeko .

**8.** Kuko Imana ari yo cabona canje c’ingene ndabakumbuye mwese, nkaba ndabafitiye urukundo rwuzuye igishika nk’urwo Kristu Yezu afise.

**9.** Kandi iki ni co nguma nsaba Imana: ni uko urukundo rwanyu rwoguma rugwira , rukagwirana n’ubumenyi butagira amakosa be n’ugutahura kwuzuye .

**10.** Nsaba kandi ko mworaba neza ibihambaye kuruta ibindi ivyo ari vyo , ngo mubone kuba abatagira agahonzi, mudatsitaza abandi gushika ku musi wa Kristu.

**11.** Ikindi nsaba ni uko mwuzuzwa ivyamwa bigororotse biciye kuri Yezu Kristu , ngo Imana ininahazwe yongere ishemezwe.

**12.** Nshaka rero ko mumenya bavukanyi, yuko ivyanje vyahavuye bituma inkuru nziza itera imbere, aho kuba intambamyi.

**13.** Ubu mu barinzi b’umwami bose no mu bandi bantu bose, nta n’umwe atazi ko mpfunzwe nzira Kristu.

**14.** Benshi mu bavukanyi bakorera Umukama, ubu barakomejwe n’ipfungwa ryanje. Bararushirije kugira umutima rugabo wo kuvuga ijambo ry’Imana ata bwoba.

**15.** Ni ivy’ukuri ko bamwe bamamaza Kristu babitewe n’agashari be n’agatima ko guhiganwa, ariko hari n’abandi babigira babikunze.

**16.** Abo ba kabiri bariko bamenyekanisha Kristu babitumwe n’urukundo, kubera bazi yuko nagenywe kugira mburanire inkuru nziza .

**17.** Mugabo abo ba mbere babigira babitumwe n’agatima k’amahane aho kubigirana imvo nziza, kuko barondera kunteza ingorane kandi ndi mu munyororo.

**18.** Bivamwo iki none? Nta kindi atari uko Kristu ariko aramamazwa mu buryo bwose, haba mu bwiyorobetsi canke mu kuri, kandi ivyo biranezera. Mbere nzoguma nezerwa

**19.** kuko nzi yuko ivyo bizotuma ndonka urukiza biciye ku gutakamba kwanyu n’imfashanyo y’impwemu ya Yezu Kristu .

**20.** Ivyo birahuye n’ivyo nshashaye kandi nizigiye, yuko ntazomaramara mu buryo na bumwe. Ahubwo ndazi yuko ubu nzovugana umwidegemvyo wose ngashimagiza Kristu nk’uko vyamye, biciye ku buzima bwanje canke ku rupfu rwanje .

**21.** Kuko ku binyerekeye, kubaho ni Kristu , gupfa na kwo ni inyungu .

**22.** Mbandanije kubaho mu mubiri, igikorwa canje coguma cimbuka, yamara ico nohitamwo nshimye kutakivuga.

**23.** Simbona neza ico nohitamwo muri ivyo bibiri kuko nipfuza kubohorwa nkaba kumwe na Kristu , kandi ntabeshe ico ni co ciza cane kuruta .

**24.** Ariko ivyobabera vyiza gusumba ni uko noguma mu mubiri.

**25.** Kubera ko rero ivyo ndavyizigiye neza, ndazi yuko nzogumaho nkagumana namwe mwese kugira mutere imbere mugire n’umunezero mu kwizera,

**26.** ngo umunezero wanyu ugwire cane mu bijanye na Kristu Yezu kubera jewe, ninongera kuba kumwe namwe.

**27.** Kimwe gusa, mwigenze mu buryo bubereye inkuru nziza yerekeye Kristu , kugira ngo nje kubaraba canke ntahari, numve yuko muhagaze mushikamye mwunze ubumwe , muhuje umutima , murwanira ukwizera kujanye n’inkuru nziza mufatanye mu nda,

**28.** mudaterwa ubwoba mu buryo na bumwe n’ababarwanya. Ico nyene ni ikimenyamenya c’uko bazotikira mugabo mwebwe mukarokoka , kandi ivyo biva ku Mana.

**29.** Kuko mutatewe iteka ryo kwizera Kristu gusa, ariko mwaratewe n’iteka ryo kubabazwa ku bwiwe .

**30.** Muriko murwana urugamba nk’urwo mwambonye ndwana , n’ubu mukaba mwumva ko nkiriko ndarurwana.

**2.** Nimuremeshe rero abandi mu bijanye na Kristu, mubahoze mu rukundo, mushigikirane , kandi mugirire abandi impuhwe n’ikibabarwe.

**2.** Ivyo nimwabikora, muzotuma nuzura umunezero nimwiyumvira kumwe, mukagira urukundo rumwe, mukunga ubumwe muri vyose , mukagira n’ivyiyumviro bimwe .

**3.** Ntihagire na kimwe mukora mubitumwe n’agatima k’amahane canke ukwishira imbere , ahubwo mwicishe bugufi mubone ko abandi babaruta .

**4.** Ntimugume muraba ivyanyu gusa , ariko murabe n’ivy’abandi .

**5.** Mugumane uyu mutima Kristu Yezu na we nyene yari afise .

**6.** Naho yari ameze nk’Imana , ntiyigeze aniyumvira ivyo kurondera kungana na yo .

**7.** Ahubwo riho yarahevye vyose amera nk’umushumba , acika umuntu .

**8.** N’ikiruta ivyo, igihe yaza ari umuntu , yaricishije bugufi, aragamburuka gushika ku rupfu , emwe urupfu rwo ku giti co kubabarizwako .

**9.** Ico nyene ni co catumye Imana imuduza ikamushira mu kibanza co hejuru cane , igashima kumuha izina riruta ayandi yose .

**10.** Yabigize kugira ngo mw’izina rya Yezu bose bapfukame , baba abari mw’ijuru canke abari kw’isi canke abari mu kuzimu ,

**11.** no kugira ngo ururimi rwose rwemange ku mugaragaro yuko Yezu Kristu ari Umukama , bitume Imana ari yo Data ininahazwa.

**12.** Bakundwa, mwamye mugamburuka, atari igihe ndahari gusa, mugabo n’ubu ntahari murarushiriza kubigira mubikunze. Nimukore rero uko mushoboye kwose kugira mushitse ubukiriro bwanyu, mubikore mutinya kandi mujugumira.

**13.** Kuko Imana ari yo ibakomeza nk’uko biyihimbara, ikabaha icipfuzo co gukora ivyo igomba n’ububasha bwo kubikora.

**14.** Mugume mukora vyose mutidodomba kandi mudaharira ,

**15.** kugira mube abatagirako umugayo n’intungane, abana b’Imana batagira akanenge mu bantu bo mu runganwe ruhetamye kandi rugoramye , muri bo mukaba mukayangana nk’amatara mw’isi ,

**16.** mukagumya rwose rya jambo ry’ubuzima . Nzoheza rero ndonke imvo yo kunezerwa ku musi wa Kristu, nzi yuko ntirukiye ubusa canke ngo nduhire ubusa.

**17.** Mugabo rero, naho nyene ndiko ndasukwa nk’ishikanwa ry’ikinyobwa ku kimazi no ku gikorwa ceranda ukwizera kwabashikanyeko, ndahimbawe kandi ndanezeranwa namwe mwese.

**18.** Na mwebwe nyene, nimuhimbarwe kandi munezeranwe nanje.

**19.** Ndizigiye kubarungikira Timoteyo vuba Umukama Yezu abikunze, kugira ngo ninumva amakuru aberekeye bindemeshe.

**20.** Kuko ata wundi mfise ari n’umutima nk’uwiwe kandi yitaho ivyanyu vy’ukuri.

**21.** Abandi bose bironderera inyungu zabo bwite, aho kurondera iza Yezu Kristu.

**22.** Mugabo murazi ko yerekanye akarorero keza. Nka kurya kw’umwana ari kumwe na se, yarakoranye nanje nk’umushumba mu guteza imbere inkuru nziza.

**23.** Ni we rero nizigiye kurungika ninamara kubona ingene ivyanje biriko biragenda.

**24.** Ariko nanje ndazi neza yuko nzoza vuba Umukama niyabishaka .

**25.** Ariko ubu mbona yuko bikenewe ko ndabarungikira umuvukanyi wanje Epafurodito. Ni umukozi mugenzanje n’umusoda mugenzanje, akaba n’intumwa mwarungitse ngo amfashe mu vyo nkenera .

**26.** Ndamurungitse kubera yipfuza cane kubabona mwese, no kubera atuntujwe n’uko mwumvise ko yarwaye.

**27.** Emwe yararwaye ahakwa gupfa, mugabo Imana yaramugiriye imbabazi. Ariko si we yazigiriye wenyene, ahubwo na jewe yarazingiriye, kugira ngo sintunture kabiri.

**28.** Ndamurungitse rero bimwe vyihuta kugira ngo mwongere kunezerwa nimwamubona, nanje amaganya mfise agabanuke.

**29.** Mumwakirane rero umunezero mwinshi nk’uko musanzwe mwakira abakorera Umukama, kandi abantu nk’abo mugume mubafatana iteka

**30.** kuko yahatswe gupfa kubera igikorwa ca Kristu . Yarashize ubuzima bwiwe mu kaga kugira ngo ahababere kuko mutari muhari ngo mumfashe mu vyo nkenera .

**2.** Mwirinde za mbwa, mwirinde bamwe bakora ikibi, mwirinde bamwe bakebagura umubiri .

**3.** Ubwa nyuma bavukanyi, nimubandanye kunezerwa kubera Umukama . Kubandikira vya bindi nyene jewe nta ngorane bintera, kandi birabakingira.

**3.** Kuko ari twebwe twagenyerewe vy’ukuri , twebwe abariko barakora igikorwa ceranda biciye ku mpwemu y’Imana. Turirata muri Kristu Yezu kandi ntitwishimira umubiri,

**4.** naho jewe mfise imvo zo kwishimira umubiri kuruta abandi bose.

**5.** nagenyerewe ku musi ugira umunani , nkaba nkomoka mw’ihanga rya Isirayeli, mu muryango wa Benyamini, nkaba ndi Umuheburayo yavutse ku Baheburayo . Mu vyo kwubahiriza amategeko, ndi Umufarizayo .

**6.** Mu bijanye no kugira umwete, narahama ishengero . Mu bijanye no gukurikiza ibigororotse hisunzwe amategeko, nari umuntu atagirako umugayo.

**7.** Yamara ibintu vyose vyahora ari inyungu kuri jewe, ndabibona nk’uruhombo kubera Kristu .

**8.** Vyongeye, ibintu vyose ndabibona nk’uruhombo ndabigereranije n’agaciro gahebuje ko kumenya Kristu Yezu Umukama wanje. Kubera we, naremeye guhomba ibintu vyose kandi ndabibona nk’ikirundo c’umwanda kugira ngo nunguke Kristu

**9.** nongere nze nsangwe mu bumwe na we. Ntibizoba kubera ubugororotsi bwanje bushingiye ku gukurikiza amategeko, ahubwo bizoba kubera ubugororotsi buboneka biciye ku kwizera Kristu , ni ukuvuga ubugororotsi buva ku Mana hishimikijwe ukwizera .

**10.** Intumbero mfise ni iyo kumumenya no kumenya ububasha bw’izuka ryiwe no gusangira na we imibabaro yiwe , nkemera gupfa urupfu nk’urwiwe ,

**11.** ngo ndabe yuko nimba bishoboka noshikira izuka rya kare ry’abapfuye .

**12.** Ntibisobanura ko maze kuronka impera canke ko maze kugirwa uwutunganye, ahubwo ndabandanya urugendo ngo ndabe ko na jewe nocakira kimwe catuma Kristu Yezu antora .

**13.** Bavukanyi, siniyumvira ko jewe ubwanje namaze kugicakira. Ariko ico nzi neza co ni iki: ndibagira ibiri inyuma , nkihatira gukurikira ibiri imbere .

**14.** Ndabandanya urugendo ngana kw’ihangiro ngo ndonke agashimwe k’umuhamagaro w’Imana wo kuduga mw’ijuru, umuhamagaro twaronse biciye kuri Kristu Yezu.

**15.** Abo bose bo muri twebwe rero bahumuye , tugire uwo mutima. Nimba na ho mufise ivyiyumviro bitandukanye n’ivyo ku kintu kanaka, Imana izobahishurira uwo mutima duhejeje kuvuga.

**16.** Uko biri kwose, aho tugeze hose mu gutera imbere, tubandanye kugendera muri iyo nzira nyene mu rutonde.

**17.** Bavukanyi, munyigane mwunze ubumwe, kandi mwihweze abagenda bisunga akarorero twabahaye.

**18.** Kuko hariho benshi bariko bigenza nk’abansi b’igiti co kubabarizwako ca Kristu. Abo bantu nahora nkunda kubavuga, ariko ubu ho ndabavuze ndira.

**19.** Iherezo ryabo ni ugutikizwa, imana yabo na yo ni inda yabo. Bishimira ibintu mu vy’ukuri vyari bikwiye kubatera isoni, kandi baguma biyumvira ibintu vy’isi .

**20.** Tweho ubwenegihugu bwacu buri mw’ijuru , kandi turindiranye igishika umukiza azovayo, ari we Mukama Yezu Kristu .

**21.** Ni we azohindura umubiri wacu uciye bugufi umere nk’umubiri wiwe w’ubuninahazwa , biciye ku bubasha bwiwe bukomeye butuma aganza ibintu vyose .

**2.** Ndahimiriza Evodi na Sentike ngo biyumvire kumwe mu Mukama .

**3.** Emwe, na wewe mukozi mugenzanje w’umwizigirwa , ndagusavye ubandanye gufasha abo bagore. Barafadikanije nanje kurwanira inkuru nziza, bo hamwe na Kelema be n’abandi bakozi bagenzanje. Amazina yabo ari mu gitabu c’ubuzima .

**4.** Nuko rero bavukanyi nkunda kandi nkumbuye, mwebwe munezero wanje n’urugori rwanje , nimuhagarare mushikamye gutyo mu Mukama, bakundwa.

**4.** Mwame munezerwa kubera Umukama. Ndongeye kubivuga, nimunezerwe !

**5.** Bose nibabone ko muri abantu batadadaza . Umukama ari hafi.

**6.** Ntimwiganyire ku kintu na kimwe . Ahubwo mu bihe vyose, ivyo mukeneye gusaba mubimenyeshe Imana mu gusenga, mu gutakamba no mu gukenguruka .

**7.** Maze amahoro y’Imana arengeye ugutahura kwose azorinda imitima yanyu n’ububasha bwanyu bwo kwiyumvira biciye kuri Kristu Yezu.

**8.** Ubwa nyuma bavukanyi, nimubandanye kwiyumvira ibintu vy’ukuri vyose, ibihambaye vyose, ibigororotse vyose, ibitanduye vyose, ivyo gukundwa vyose, ibivugwa neza vyose, ibijanye n’ingeso nziza vyose n’ibibereye gushimagizwa vyose .

**9.** Ivyo mwize, mwemeye kandi mwumvise biciye kuri jewe n’ivyo mwambonyeko, bibe ari vyo muguma mukora . Maze ya Mana y’amahoro izobana namwe.

**10.** Ndanezerewe rwose mu Mukama kubona mugiye mwasubira kunyitwararika . Mwahora munyitwararika mugabo mukabura akaryo ko kuvyerekana.

**11.** Sindiko ndabivugishwa n’ubukene, kuko nize kubumbwa n’ivyo mfise mu bihe vyose .

**12.** Ndazi kugira bike no kugira umurengera. Mu bintu vyose no mu bihe vyose, narize akabanga ko guhaga no gusonza, ko kugira umurengera no kubaho ata co mfise.

**13.** Muri vyose, ndonka inkomezi biciye kuri umwe ampa ububasha .

**14.** Ariko ntimwumve, mwaragize neza kumfasha mu makuba yanje.

**15.** Nkako, mwebwe Abafilipi murazi kandi yuko igihe nava Masedwane aho mumariye kwumva inkuru nziza ari bwo bwa mbere, ata shengero na rimwe ryamfashe mu mugongo atari mwebwe gusa .

**16.** Igihe nari Tesalonika mwarandungikiye ivyo nkeneye, atari rimwe gusa ahubwo kabiri kose.

**17.** Sindiko ndondera ko hagira ico mumpa, ahubwo ndondera ivyongerereza ubutunzi bwanyu .

**18.** Ariko ndafise ivyo nkeneye vyose mbere n’ibirenze. Ubu nta co mbuze ko Epafurodito yampaye ivyo mwandungikiye. Bimeze nk’akamoto keza , ikimazi cemerwa, gihimbara Imana.

**19.** Imana yanje na yo izobaronsa ivyo mukeneye vyose ntihagire ico mubura, ikoresheje ubutunzi bwayo bw’agatangaza, biciye kuri Kristu Yezu.

**20.** Imana yacu rero ari yo Data ininahazwe gushika ibihe bidahera. Amen.

**21.** Mundamukirize aberanda bose bunze ubumwe na Kristu Yezu. Abavukanyi bari kumwe nanje barabaramutsa.

**22.** Aberanda bose, canecane abo mu rugo kwa Sezari , barabaramutsa.

**23.** Ubuntu buhebuje bw’Umukama Yezu Kristu bubane namwe kubera umutima mwerekana.

